Vēja enerģija: pamatceļvedis PAGE Vēja enerģija: pamatceļvedis Pirmā daļa : vēja rašanās Pašos sākumos visa atjaunīgā enerģija pie mums nāk no saules. No šī saules starojuma tikai nepilni 2% pārvēršas vēja enerģijā, bet pat šis daudzums daudzkārt pārsniedz visu to enerģiju, kuru visi pasaules augi pārstrādā biomasā. Saule visvairāk sasilda ekvatora apkārtni un siltais gaiss šajā apvidū ceļas augšup, līdz sasniedz apmēram desmit kilometru augstumu. Tad Zemes griešanās iespaidā tas aizplūst ziemeļu un dienvidu virzienā un tā rodas galvenokārt temperatūras starpības dzītie, galvenie globālie vēji. Tā vēja virzienu, kurš darbina vējturbīnas, kuras pašas atrodas tuvu Zemes virsmai, iespaido arī vietējā ģeogrāfija, vietējais klimats un šķēršļi, kuri vēja plūsmu pavērš sānis un palēnina. Tādēļ katrā konkrētā vietā vēja virzienu nosaka gan globālie, gan vietējie apstākļi. Vietējo apstākļu piemēri: Jūras brīze. Dienā saule sauszemi sasilda straujāk nekā jūru. Tādēļ gaiss ceļas augšup un plūst uz jūru. Gaisa spiediens zemes virsmas līmenī krītas un uz sauszemi plūst aukstais gaiss no jūras. Naktī vējš pūš pretējā virzienā, kaut arī vājāk, jo tad temperatūras starpība starp zemi un jūru ir mazāka. Dienvidāzijas musons patiesībā ir tā pati brīze, tikai lielākā mērogā. Kalnu vēji. Kalnainos apvidos var novērot “ieleju vēju”. Ziemeļu puslodē tas pūš kalnu dienvidu nogāzēs. Kad gaiss virs kalnu nogāzēm sasilst, tas ceļas augšup virsotņu virzienā. Naktī šis process noris pretējā virzienā. Ja ielejas dibens ir slīps, tad gaiss var pārvietoties pa ieleju augšup un lejup : rodas “kanjonu vējš”. Spēcīgs vējš, kurš pūš lejup no kalniem, ir fēns Eiropas Alpos un činuks Savienoto Valstu Klinšu kalnos. Reģionālie vēji. Neparastu vietējo vēju piemēri ir mistrāls, kas brāžas lejup pa Ronas ieleju un siroko, kas pūš no Saharas tuksneša Ziemeļāfrikā Vidusjūras virzienā. Vēja enerģija Vējturbīna gūst enerģiju, pārvērzdama vērpes momentā (griezes momentā) spēku, ar kādu pūš vējš uz rotora spārniem. Enerģijas daudzums, kādu vējš atdod rotoram, ir atkarīgs no trim faktoriem: gaisa blīvuma, laukuma, kuru šķeļ rotora spārni, un no vēja ātruma. Gaisa blīvums . Kustīga ķermeņa kinētiskā enerģija ir proporcionāla tā masai. Tādēļ vēja kinētiskā enerģija ir atkarīga no gaisa blīvuma, vai citiem vārdiem sakot, no tā tilpuma vienības masas. Jo “smagāks” gaiss, jo vairāk enerģijas saņem turbīna. Vispārīgi izsakoties, gaiss ir blīvāks tad, kad tas ir auksts, kaut gan lielos augstumos, piemēram, kalnos gaiss ir mazāk blīvs, jo tur ir zemāks gaisa spiediens. Rotora laukums . Tipiskai turbīnai ar 600 kilovatu nominālo jaudu rotora diametrs ir 43 – 44 metri. Tam atbilst apmēram 1500 kvadrātmetru liels rotora šķēluma laukums. Šis laukums nosaka, cik daudz enerģijas vējturbīna spēj ievākt no tai pieejamā vēja. Tādēļ, ka rotora laukums pieaug proporcionāli rotora diametra kvadrātam, divreiz lielāka turbīna ievāks četrreiz vairāk enerģijas. Vēja ātrums . Vēja ātrumam ir ārkārtīgi liela nozīme, nosakot, cik daudz enerģijas vējturbīna spēj pārvērst elektrībā. Enerģijas daudzums, ko satur vējš, izmainās atbilstoši vēja ātruma kubam. Tas nozīmē, ka vējš, kura ātrums ir divas reizes lielāks, saturēs astoņas reizes vairāk enerģijas. Tā cēlonis ir tas pats, kā tas, kas notiek ar automobili, kad tas uzņem ātrumu. Ja jūs dubultojiet automobiļa ātrumu, tad, lai to palēninātu, līdz tas apstājas, ir nepieciešams patērēt četras reizes vairāk enerģijas. Vējturbīnas gadījumā mēs izmantojam to enerģiju, ko iegūstam bremzējot vēju un, ja mēs dubultojam vēja ātrumu, tad mēs iegūstam divreiz vairāk to vēja slānīšu, kas izskrien caur turbīnu, katrs no tiem saturošs četras reizes vairāk enerģijas. Piemēram, no vēja, kura ātrums ir astoņi metri sekundē, mēs vējam pakļautajā rotora laukumā iegūstam 314 vatus uz kvadrātmetra. Ja vēja ātrums ir 16 m/s, tad mēs iegūsim astoņas reizes lielāku jaudu , tas ir, 2509 vatus uz kvadrātmetra. Visu enerģiju, ar kādu vējš saduras ar turbīnu, nav iespējams satvert. Daļa tās novirzās sānis pirms tā sasniedz rotora plakni. Vēja ātruma mērīšana Parasti vēja ātrumu mēra ar kausu anemometru. Tam ir vertikāla ass un trīs kausi, kuri tver vēju. Apgriezienu skaitu minūtē piereģistrē elektroniski. Parasti anemometram pievieno arī vēja rādītāju, kurš nosaka vēja virzienu. Tradicionālā anemometra vietā var lietot ultraskaņas vai lāzera mēriekārtas, kuras spēj sajust skaņas nobīdi vai no garām skrejošām gaisa molekulām atstaroto gaismu. Sakarsētas stieples anemometrs nosaka vēja ātrumu atkarībā no niecīgas temperatūras starpības starp stieplītēm, kuras atrodas vēja un aizvēja pusē. Nemehānisko iekārtu priekšrocība ir tā, ka aukstā klimatā tās ir mazāk jutīgas pret apledojumu. Praksē gan parasti to pārvar, elektriski apsildot vārpstas un kausus. Labākais veids, kā izmērīt vēja ātrumu vietā, kur paredzēts uzstādīt vējturbīnu, ir novietot anemometru masta galā, paredzamās vējturbīnas rumbas augstumā. Līdz ar to tiek novērsta nenoteiktība, pārrēķinot vēja ātrumu dažādos augstumos. Anemometra mastus parasti izgatavo no tieviem cilindriskiem stieņiem, kurus vajadzīgā stāvoklī notur atsaites. Stieņus piegādā komplektā, kuru viegli samontēt un uzsliet, neizmantojot celtni. Atkarībā no augstuma, anemometra, masta un vēja datu pierakstītāja (logera) cena var sasniegt 8000 eiro. Vēja ātruma un vēja virziena datus uzkrāj datorizēta pieraksta iekārta (logers), kuru darbina ilgstošas darbības baterijas. Logera pierakstus parasti savāc reizi mēnesī. Lai vēja ātruma pieraksti atbilstu biežāk lietotām datorprogrammām, kuras izmanto vējfermu plānojuma izstrādāšanai, logers pieraksta vēja vidējo ātrumu ik pa desmit minūtēm. Vēja rozes Lai attēlotu informāciju par vēja ātrumu sadalījumu un vēja dažādo virzienu biežumu, var zīmēt tā saucamo “vēja rozi”. Rozi var iedalīt astoņos vai 16 sektoros, lai gan Dānijas nacionālās pētnieciskās organizācijas RISO izstrādātā Eiropas Vēja atlantā ir pieņemts izmantot 12 sektorus. Vēja roze ir ārkārtīgi noderīga, lai noskaidrotu, no kurienes nāk lielākā vēja enerģijas daļa. Jācenšas panākt, lai tajā virzienā no jūsu vēja spēkstacijas atrastos pēc iespējas mazāk šķēršļu un, lai zemes virsma būtu pēc iespējas līdzena. Parasti tuvos apvidos vēja rozes ir ļoti līdzīgas. Tomēr, ja zemes virsma vietā, kur jūs vēlaties uzstādīt vējturbīnu, ir neviendabīga, piemēram, to dažādos virzienos šķērso kalni un ielejas vai jūras krasta līnija dažādos virzienos, tad palaisties uz novērojumiem, kuri izdarīti tai tuvējā apkārtnē nebūs visai droši. Jāatzīmē, ka vēja raksturotāji no gada gadā var izmainīties līdz pat 10%. Tādēļ, lai iegūtu ticamus vidējos raksturotājus, vislabāk būtu veikt novērojumus vairākus gadus pēc kārtas. Bez vismaz sešu mēnešu ilgiem anemometra mērījumiem konkrētajā vietā vējfermu projektētāji mēdz izmantot arī tuvējās meteoroloģiskās stacijas datus. Vēja ātruma izmaiņas Vēja ātrums nemitīgi izmainās un tātad arī enerģijas daudzums, ko satur vējš nemitīgi izmainās. Visvairāk pasaulē ir tādas vietas, kurās pa dienu ir vējaināks nekā naktī. Galvenokārt tas tā ir tādēļ, ka dienā temperatūras starpība, piemēram, starp jūru un sauszemi ir lielāka. Vējturbīnas operatoram tā ir laba ziņa – dienā elektrību izlieto vairāk nekā naktī un tādēļ dienas ieguvums ir vērtīgāks. Ja jūs esiet ilgstoši mērījuši vēja ātrumu tieši rumbas augstumā tur, kur atradīsies vējturbīna, tad jūs arī spējiet precīzi noprognozēt sagaidāmo enerģijas ražu. Parasti tomēr nākas pārrēķināt mērījumus, kuri veikti kaut kur citur. Ja zemes virsma ir nelīdzena vai kalnaina, tad to nākas veikt vēl grūtāk. Divi faktori ir sevišķi svarīgi – šķēršļu iespaids, ko mēs sauksim par “nelīdzenumiem” un zemes virsmas profila – zemes virsmas pacēlumu un padziļinājumu iespaids, ko mēs apzīmēsim par orogrāfiju. Nelīdzenumi Jo izteiktāki zemes virsmas nelīdzenumi, jo vairāk tie nobremzē vēju. Piemēram, meži un lielas pilsētas ir ļoti nelīdzeni, bet gluda betona virsma, tāda kā lidlauka skrejceļš – gandrīz nemaz. Vēl gludākas ir ūdens virsmas, piemēram, jūra. Vēja industrijā nelīdzenumus iedala klasēs, kur 3. vai 4. atbilst vietai ar daudz kokiem. Betona skrejceļš atbildīs 0,5. klasei, bet jūra – 0. klasei (sk. tabulu). Gluži tāpat kā zīmēja vēja rozi, lai kartē attēlotu vēja enerģiju, kas plūst no dažādiem virzieniem, lai atvieglotu vēja ātruma aprēķinus, var izmantot “nelīdzenumu rozi”. Vissvarīgāk ir ņemt vērā nelīdzenumus, kas atrodas galveno vēju virzienā, un vēl konkrētāk – jebkādus šķēršļus, kuri atrodas turbīnas uzstādīšanas vietai tuvāk par 700 metriem. Turbulence : zemes virsmas nelīdzenumi un šķēršļi, piemēram, būves rada gaisa virpuļus un brāzmas. Turbulence samazina turbīnas enerģijas atdevi un palielina tās nodilumu un nolietojumu. Parasti gan turbīnu torņi ir pietiekoši augsti, lai no turbulences izvairītos. Nelīdzenumu klases Nelīdzenumu klase Enerģijas koeficients, % Zemes virsmas raksturojums 0 100 Ūdens līmenis 0,5 73 Atklāta, gluda apkārtne, piem., lidostas skrejceļš, nopļauta pļava. 1 52 Atklāta lauksaimniecībā izmantojama zeme bez sētām un bez dzīvžogiem un ļoti izkaisītām ēkām. Tikai gludi noapaļoti pauguri. 1,5 45 Lauksaimniecībā izmantojama zeme ar dažām ēkām un 8 m augstiem dzīvžogiem 1,25 kilometru attālumā. 2 39 Lauksaimniecībā izmantojama zeme ar dažām ēkām un 8 m augstiem dzīvžogiem 500 metru attālumā. 2,5 31 Lauksaimniecībā izmantojama zeme ar daudzām ēkām, krūmiem un kokiem vai 8 m augstiem dzīvžogiem 250 metru attālumā. 3 24 Ciemati, mazpilsētas, lauksaimniecībā izmantojama zeme ar daudziem vai augstiem dzīvžogiem, mežiem un ļoti nelīdzenu, neviendabīgu apkārtni. 3,5 18 Lielas pilsētas ar augstām būvēm. 4 13 Ļoti lielas pilsētas ar augstām būvēm un debesskrāpjiem. Šķēršļi : tādi šķēršļi, kā būves, koki un klintis var būtiski samazināt vēja ātrumu un bieži vien radīt turbulenci. Turbulences zonas izmēri var trīskārt pārsniegt šķēršļa augstumu un tā ir izteiktāka aiz nevis pirms šķēršļa. Šķēršļa izraisītais vēja ātruma sama-zinājums ir atkarīgs no šķēršļa “porai-nības”. Ēka nav poraina, bet, piemēram, koks ziemā, kad tam esot bez lapām, var izplūst pāri par pusi vēja gaisa plūsmas, var izrādīties “loti “porains”. Šķēršļa radīto vēja ātruma samazinājumu sauc par “vēja ēnu”. Ēnas garums līdz piecām reizēm var pārsniegt šķēršļa augstumu. Var aprēķināt vēja ēnas iespaidu procentos no vēja sagaidāmā ātruma dažādos attālumos no objekta. Izvēloties, kur novietot vējturbīnas, tas var noderēt. Ja domātā turbīnas atrašanās vieta ir šķērslim tuvāk par pieciem tā augstumiem, tad rezultāti var būt nenoteikti. Sarežģītākiem aprēķiniem, it sevišķi tad, ja šķēršļi izvietoti vairākās rindās, var rasties nepieciešamība izmantot profesionālas vēja novērtēšanas programmas, piemēram, Dānijas Vēja enerģijas pētnieciskā institūta RISO programmu WasP . Orogrāfija Vējturbīnu konstruktoriem un vējfermu projektētājiem ir svarīgas vēl divas vēja īpašības. Viena no tām saistās ar to, ka dabīgos tuneļos, piemēram, šaurās kalnu pārejās gaiss tiek saspiests. Vēja ātrums pieaug un līdz ar to šādas vietas ir ļoti pievilcīgas turbīnu novietošanai, bez šaubām, pie nosacījuma, ka zemes virsmas nelīdzenumi šai vietā nerada papildus turbulenci. Otru īpašību nosaka pakalnu iespaids. Vējam atsitoties pret kalnu, gaiss vēja pusē tiek saspiests, bet sasniedzot virsotni un plūstot lejup, izplešas un aizvēja pusē veido zema spiediena apgabalu. Ja kalns ir stāvs un nelīdzens, tad visu šī saspiestā vēja efektu var iznīcināt turbulence. Ķīļūdens un parka efekti Arī pati vējturbīnas darbība iespaido vēja īpašības. Apskrējis ap vējturbīnas spārniem, vējš kļūst lēnāks un daudz turbulentāks. To sauc par “ķīļūdens” efektu līdzīgi tam, kā aiz kuģa, kas brauc pa jūru, paliek ķīļūdens josla. To, kā aiz vējturbīnas stiepjas ķīļūdens josla, var ieraudzīt, iepūšot uz turbīnu plūstošajā gaisā dūmus. Lai izvairītos no šīs parādības, parasti vējturbīnas novieto vienu aiz otras vismaz triju rotoru diametru attālumā. Galveno vēju virzienā turbīnas jānovieto vēl tālāk – piecus līdz deviņus rotoru diametrus viena aiz otras. Enerģijas zudumus, kuri rodas, tās novietojot tuvāk, sauc par “parka efektu”. No vēja ātruma līdz enerģijai turbīnas izejā Vēja ātruma izmaiņas vienā konkrētā vietā vislabāk iespējams aprakstīt, izmantojot tā saucamo “Veibula sadalījumu”. Tas ir veids, kā zīmējuma veidā attēlot iespējamību, ka vējš doto laika posmu pūtīs ar kaut kādu konkrētu ātrumu. Turbīnu konstruktoriem tas ir jāzina, lai optimizētu konstrukciju un minimizētu elektrības ieguves izmaksas. Tikpat svarīgi to ir zināt iespējamiem investoriem, lai varētu novērtēt sagaidāmos ienākumus. Tomēr jūs nevariet tā vienkārši ņemt vidējo vēju un rēķināt, cik tiks saražots elektrības. “Jāizsver” katra vēja ātruma varbūtība, paturot prātā, ka vēja jauda mainās atbilstoši vēja ātruma kubam. Šādā veidā izsverot informāciju, izrādīsies, ka iegūtais enerģijas daudzums gandrīz divreiz pārsniegs to, kuru iegūtu, izmantojot tikai vidējo vērtību. Vēja enerģijas sadalījumu pie dažādiem vēja ātrumiem sauc par sadalījuma blīvumu. Ir vēl kāds pamatfaktors, kas nosaka vēja jaudu. Tas ir Beca likums, kuru pirmo reizi 1919. gadā formulēja vācu fiziķis Alberts Becs. Likums nosaka, ka, jo vairāk enerģijas turbīna izvelk no vēja, jo lēnāks paliek vējš atstājot mašīnu. Tas būtiski samazina turbīnas izmantojamo vēja potenciālu. Beca likums nosaka, ka vējturbīna var pārvērst mehāniskā enerģijā ne vairāk kā 59% no vēja kinētiskās enerģijas. Lai konkrētās vietas sadalījuma blīvumu pārvērstu vējturbīnas izejas jaudā, ir nepieciešamas vēl divas lietas. Pirmā ir “turbīnas raksturojums”. Tas nosaka, kādu elektrisko jaudu izejā turbīna attīstīs pie dažādiem vēja ātrumiem. Raksturojums ir atkarīgs no turbīnas konstrukcijas un parasti to iegūst, turbīnu kalibrējot ar cieši pie tās novietotu anemometru. Raksturojums arī sniedz informāciju par to, kādam vēja režīmam paredzēta turbīna. Otrā lieta ir turbīnas izmantošanas koeficients. Tas pasaka, cik efektīvi turbīna pārveido vēja enerģiju elektrībā. Lai to atrastu, jums jāizdala elektriskā enerģija izejā ar vēja enerģiju ieejā. Parasti vējturbīnas mehāniskais lietderības koeficients ir visaugstākais pie vēja ātruma apmēram 9 m/s, kad tas var pārsniegt 40%. Un beidzot, jums ir jāņem vērā gaisa blīvuma izmaiņas. Tās galvenokārt būs atkarīgas no augstuma virs jūras līmeņa un no gaisa temperatūras. Ja visa šī informācija ir pieejama, tad ir iespējams aprēķināt konkrētā vietā uzstādītas vējturbīnas saražoto enerģiju kilovatstundās gadā. Šis skaitlis turbīnu īpašniekus interesē visvairāk. www.windpower.dk interneta lapa satur speciālu vējturbīnas jaudas kalkulatoru, kas jums palīdzēs veikt detalizēti tos aprēķinus, kuri šeit tika izskaidroti vispārējās līnijās.